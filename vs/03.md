<div align="center" style="margin-top: 16px;">
    <strong>Otázka 3</strong>
</div>

<nav style="
    position: sticky;
    top: 0;
    z-index: 100;
    background: rgba(0,0,0,0.8);
    padding: 8px 0 4px 0;
    box-shadow: 0 2px 8px rgba(0,0,0,0.1);
    text-align: center;
">
    <a href="02.md" style="color:white; text-decoration:none; margin: 0 16px;">⬅️ Předchozí</a>
    <a href="../README.md" style="color:white; text-decoration:none; margin: 0 16px;">🏠 Domů</a>
    <a href="04.md" style="color:white; text-decoration:none; margin: 0 16px;">Následující ➡️</a>
</nav>

# Implementace objektového software

> [!TIP]Otázka
> Implementace vhodné struktury třídy a vazeb mezi třídami; význam zapouzdření pro zabezpečení kódu; dědičnost, polymorfismus a jejich význam pro rozšiřitelnost kódu; využití uvedených konceptů v rámci závěrečné práce

---

### Objektový software

Objektový software je program vytvořený pomocí objektově orientovaného programovacího paradigmatu.
Objektové paradigma je styl programování, který modeluje realitu pomocí prvků - **objektů**.
Každý objekt může mít vlastnosti (atributy) a může vykonávat operace (metody).
OOP předpokládá, že se celý svět skládá z různých objektů, které na sebe navzájem reagují.

Celé OOP stojí na několika základních konceptech

1. `Dekompozice`: rozdělení složitého problému na menší části a jejich postupné řešení
2. `Abstrakce`: ignorování nedůležitých detailů a vytváření zjednodušených modelů
3. `Hierarchie`: nalezení hierarchických závislostí v systému a určení vazeb mezi částmi systému

### Třídy

Třída je předpis, pomocí kterého se vytvářejí objekty.
Objekty lze také nazývat jako **instance třídy**.
Třídy můžeme přirovnat k formě na bábovku: máme jednu formu a pomocí ní můžeme vytvářet spoustu bábovek (čokoládovou,
kakaovou, ...).
Forma je v tomto případě tedy třídou a konkrétní bábovka je objektem.

Pokud chceme v OOP vytvářet objekty, musíme nejprve předepsat třídu.
Třída definuje výsledný tvar objektu: objekt bude mít stejné vlastnosti a metody jako třída.
**Vlastnosti** jsou všechny proměnné, které se ke třídě vztahují (u třídy Person např name, age, ...).
**Metody** jsou funkce, které se nacházejí uvnitř třídy (u třídy Person např. run(), sleep(), ...).

### Vazby

Stejně jako mezi objekty reálného světa, také mezi objekty v programech existují určité vztahy.
Vztahy jsou různých typů.
Z programátorského hlediska se jedná o interakci mezi objekty.
Každá vazba obsahuje:

- popis
- násobnost
- typ
- orientaci

Násobnosti vazeb mohou být `1:1`, `1:N`, `N:1`, `M:N`.
Problémem je vazba M:N, která musí být vždy vyřešena pomocí třetí tzv. asociační třídy.

Typy vazeb:

- `asociace` - jednorázová výměna informací
- `agregace` - dočasné provázání objektů (na nějakou chvíli je jeden uložen v druhém)
- `kompozice` - trvalé provázání (objekty společně vznikají i zanikají)

### Zapouzdření

Objekty by měly fungovat jako černé skříňky.
Pro jejich použití by nemělo být nutné chápat jak vnitřně fungují.
Mělo by stačit podívat se, jaké operace mohu s třídou provádět a zbytek by měl být skryt.
To je princip zapouzdření.

Implementace zapouzdření se provádí pomocí **modifikátorů viditelnosti**.
Ty řídí přístup a viditelnost metody nebo atributu.
V různých jazycích jsou implementovány různé modifikátory viditelnosti.
Nejčastěji se však používají 4:

- `public` - veřejně viditelné odkudkoliv
- `protected` - viditelné pouze v potomcích dané třídy
- `package-private` - viditelné v rámci stejného balíčku
- `private` - viditelné pouze v dané třídě

Množina všech informací, které o sobě třída zveřejňuje se nazývá **rozhraní** (interface).
Je to tedy soubor veřejných metod a atributů.
V některých jazycích (Java, Kotlin, C#, ...) je rozhraní extra struktura (asi na úrovni třídy či výčtu) a slouží právě
pro předpis veřejných metod.
Rozhraní pak může být implementováno konkrétní třídou.

### Dědičnost

Dědičnost je dalším z konceptů OOP, který omezuje redundanci kódu.
Slouží ke tvoření nových tříd na základě starých – používá se v případě, kde by třídy měly společné vlastnosti nebo
metody.
Umožňuje od určité třídy označované jako **předek** odvozovat specializované třídy – **potomky**.
Potomek je specializovaná verze předka.
Potomek (subclass) přebírá od předka (superclass) jeho vlastnosti a také metody.
Na místech, kde je očekávána instance předka, můžeme použít potomka.

Potomek dědí všechny vlastnosti předka.
I to, co bylo zapouzdřeno jako private potomek má, i když to není v jeho třídě přímo dostupné.

### Polymorfismus

Objekty dvou tříd mohou mít metodu se stejným názvem, ale rozdílnou implementací.
Polymorfismus je využíván v souvislosti s pozdní vazbou – vytvoříme si ukazatel na obecného předka, dosazujeme různé
potomky a voláme metody definované ve společném rozhraní.
Při zavolání metody se díky pozdní vazbě zavolá metoda konkrétního potomka.